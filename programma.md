---
layout: page
title: Programma
---

Il programma ufficiale del Movimento 5 Stelle è [disponibile sul sito beppegrillo.it](http://www.beppegrillo.it/iniziative/movimentocinquestelle/Programma-Movimento-5-Stelle.pdf). E' uno snello PDF di 15 pagine scritte grandi, di facile lettura. Sono evidenziati gli "obiettivi raggiunti" finora. Vale la pena di spendere un quarto d'ora per leggerlo personalmente.

Il programma si articola in 7 grandi temi:

- Stato e cittadini
- Energia
- Informazione
- Economia
- Trasporti
- Salute
- Istruzione

Il documento senz'altro instilla nel lettore la "voglia di cambiare le cose". Ciò che è scritto è, a parte qualche punto più controverso, condivisibile da tutti, ma si può obiettare che spesso si tratta di generici auspici, dichiarazioni di buona volontà, concentrate sul _cosa_ più che sul _come_ (ad es. per la riduzione del consumo energetico degli enti pubblici, o la riduzione dell'impatto ambientale delle centrali elettriche).

Pur citando esplicitamente tra i punti la "Approvazione di ogni legge subordinata alla effettiva copertura finanziaria", da nessuna parte si precisa da dove arriverebbero i soldi per tutte le iniziative proposte, spesso prevedibilmente dispendiose (per citarne qualcuna: il reddito di cittadinanza, l'accesso alla rete gratuito per ogni cittadino italiano, tutti gli "incentivi" non meglio precisati).

In certi casi la genericità è davvero dilettantesca: "Abolizione delle scatole cinesi in borsa", "Abolizione dei monopoli di fatto" (se sono "di fatto", come fai ad abolirli per legge?!), "Riduzione del debito pubblico con il taglio degli sprechi".

Stilisticamente si nota un'attenzione particolare a che il programma per linguaggio e concetti sia accessibile all'uomo della strada. Per un confronto, [ecco](http://www.partitodemocratico.it/doc/248839/il-nostro-programma.htm) il programma del PD per le elezioni politiche del 2013, e [quello del PDL](http://www.pdl.it/speciali/programma-elettorale-2013.pdf).

Che cosa è meglio (ammesso che sia possibile giudicare l'efficacia della comunicazione di un movimento politico dal solo documento programmatico)? La comunicazione è certamente un mezzo da sfruttare con tutta l'efficacia possibile, ma _quanto_ dobbiamo temere che diventi un fine? Quanto è prossimo il pericolo di nascondere sotto un velo di fiaba la complessità del mondo reale, e con questo compromettere la nostra capacità di risolvere i problemi?

Segue dibattito.


### I punti realizzati

Il documento dà la giusta evidenza ai punti del programma già realizzati nel corso della legislatura. Per onestà intellettuale e trasparenza, riportiamo qui quali altre forze politiche hanno concorso alla realizzazione di questi punti (e non necessariamente si tratta di opere meritorie: ad ognuno la sua opinione).

Altrimenti, per dirla con "Siamo la Gente", se abbiamo successo è perché _Vinciamo noi_, se falliamo è perché sono stronzi loro, insomma si rischia di dipingere un mondo falsato in cui i pentastellati sono gli unici eroi che ci difendono in questo mondo desolato: e sarebbe un brutto vivere.

Secondo noi, è solo dalla collaborazione e dalla mobilitazione di tutte le forze sane e positive, sotto qualunque bandiera si trovino, e non dalla demonizzazione degli avversari politici, che si costruisce qualcosa di buono.


#### Abolizione della legge Pisanu sulla limitazione all’accesso wi fi
A partire dal 1^ gennaio del 2011 è possibile collegarsi su tutto il territorio italiano alle reti Wi-Fi pubbliche senza doversi identificare mediante documento. Nel [decreto milleproroghe 2011](http://www.gazzettaufficiale.it/gunewsletter/dettaglio.jsp?service=1&datagu=2011-02-26&task=dettaglio&numgu=47&redaz=11A02788&tmstp=1300194646567), infatti, viene eliminato l'articolo 7 del decreto Pisanu che istituiva tale obbligo.

Wired, autorevole testata che si occupa di tecnologia, [ripercorre](http://daily.wired.it/news/politica/wi-fi-libero-tutti.html) le tappe che hanno portato al provvedimento:
_"Nel 2009, anno in cui cento firmatari hanno sottoscritto una Carta per la liberazione del Wi-Fi, lo stesso Pisanu ha sottolineato, senza ottenere alcun effetto, la necessità di modificare la norma. Una proposta in direzione di un'alleggerimento dei limiti imposti è arrivata, sempre nel 2009, dal deputato del Pdl Roberto Cassinelli. Più recente l' iniziativa bipartisan di Linda Lanzillotta, Paolo Gentiloni e Luca Barbareschi per l'abolizione totale del decreto. La prima dichiarazione ufficiale del governo sulla questione è del 5 novembre per bocca del ministro dell'Interno Roberto Maroni, autore di un disegno di legge per la cancellazione della norma presentato in Senato"_.

Era allora in carica il governo Berlusconi IV. Su [openpolis](http://parlamento16.openpolis.it/votazione/camera/decreto-milleproroghe-ddl-4086-voto-finale/35751) è disponibile il risultato della votazione: come forse scontato per un decreto legge onnicomprensivo come quello, si è espressa a favore del decreto la maggioranza di governo (PDL, Lega Nord, Responsabili), contrarie le opposizioni (PD, FeL, IdV, UdC); astenuti sparsi.

Il Movimento 5 Stelle non era ancora presente in parlamento.


#### Blocco immediato del Ponte sullo Stretto
L'iter del Ponte sullo Stretto è (stato?) lungo e travagliato, come risulta anche dalla [pagina Wikipedia](http://it.wikipedia.org/wiki/Ponte_sullo_Stretto_di_Messina) ad esso dedicata.

E' difficile capire cosa intenda come "blocco immediato" il programma M5S. Forse la [mozione presentata dall'Italia dei Valori nel 2011](http://banchedati.camera.it/sindacatoispettivo_16/showXhtml.Asp?idAtto=43719&stile=6&highLight=1), che indirizza il governo "alla soppressione dei finanziamenti per la realizzazione del ponte sullo Stretto di Messina".  Da notare che le mozioni semplici hanno un puro valore di indirizzo, senza obblighi giuridici.

In ogni caso, la mozione è stata [approvata](http://parlamento16.openpolis.it/votazione/index/id/37514/sf_highlight/1+713) grazie a IdV, PD, FdL, UdC, Responsabili, con l'astensione del PDL (con qualche eccezione).

Il Movimento 5 Stelle non era ancora presente in parlamento.


#### Abolizione del Lodo Alfano
Il lodo Alfano è (stata) una legge che sospendeva eventuali processi penali a carico delle quattro più alte cariche dello Stato (presidenti della Repubblica, del Senato, della Camera, del Consiglio), con lo scopo di "tutelare la regolarità dell'esercizio delle più alte funzioni pubbliche". 

La legge è entrata in vigore nel 2008, e pochi mesi più tardi [è stata dichiarata incostituzionale](http://www.giurcost.org/decisioni/2009/0262s-09.html) dalla Corte Costituzionale, preposta a questo genere di decisioni.


