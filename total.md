---
layout: page
title: Echi di totalitarismo
---

Un argomento comprensibilmente controverso nell'ambito del dibattito pro o contro Grillo e M5S sono le analogie con la retorica nazifascista delle origini. E non solo in Italia: si veda ad es. l'articolo dello Spectator (un quotidiano inglese conservatore) ["Italy's new duce"](http://www.spectator.co.uk/features/8854261/italys-new-duce/), con tanto di caricatura di Beppe in divisa come da titolo.


### I principi della comunicazione di Joseph Goebbels

Joseph Goebbels fu il Ministro della Propaganda sotto il regime nazista.
Dopo la caduta del regime furono rinvenuti alcuni suoi diari, da cui lo studioso Leonard Dobb estrapolò in un articolo accademico del 1950 i "principi della propaganda", che da quel momento sono stati studiati e messi in pratica in ogni forma di comunicazione di massa.

Ne circolano in rete diverse versioni, noi li riprendiamo dalla citazione della consulente di comunicazione [Salsamentarius](http://www.salsamentarius.it/gli-undici-principi-di-goebbels-da-non-seguire/).
Per dirla con le parole della blogger, essi _"sono quando di peggio possa offrire la comunicazione, in quanto non differenziano, non progettano, non ascoltano, ma semplicemente assalgono_".
Rimandiamo alla pagina citata per un'alternativa positiva ed umanizzante.

Di questi principi, consapevolmente o meno, al giorno d'oggi si fa un uso più che mai massiccio, per la persuasione politica o pubblicitaria.
Li usa Grillo? Li usa Berlusconi? La sinistra? Che ne dite? Leggeteli qui, e provate poi a rintracciarne l'uso nella comunicazione politica del nostro Paese.

1. __Principio della semplificazione e del nemico unico__.
E’ necessario adottare una sola idea, un unico simbolo. E, soprattutto, identificare l’avversario in un nemico, nell’unico responsabile di tutti i mali.

2. __Principio del metodo del contagio__.
Riunire diversi avversari in una sola categoria o in un solo individuo.

3. __Principio della trasposizione__.
Caricare sull’avversario i propri errori e difetti, rispondendo all’attacco con l’attacco. Se non puoi negare le cattive notizie, inventane di nuove per distrarre.

4. __Principio dell’esagerazione e del travisamento__.
Trasformare qualunque aneddoto, per piccolo che sia, in minaccia grave.

5. __Principio della volgarizzazione__.
Tutta la propaganda deve essere popolare, adattando il suo livello al meno intelligente degli individui ai quali va diretta. Quanto più è grande la massa da convincere, più piccolo deve essere lo sforzo mentale da realizzare. La capacità ricettiva delle masse è limitata e la loro comprensione media scarsa, così come la loro memoria.

6. __Principio di orchestrazione__.
La propaganda deve limitarsi a un piccolo numero di idee e ripeterle instancabilmente, presentarle sempre sotto diverse prospettive, ma convergendo sempre sullo stesso concetto. Senza dubbi o incertezze. Da qui proviene anche la frase: “Una menzogna ripetuta all’infinito diventa la verità”.

7. __Principio del continuo rinnovamento__.
Occorre emettere costantemente informazioni e argomenti nuovi (anche non strettamente pertinenti) a un tale ritmo che, quando l’avversario risponda, il pubblico sia già interessato ad altre cose. Le risposte dell’avversario non devono mai avere la possibilità di fermare il livello crescente delle accuse.

8. __Principio della verosimiglianza__.
Costruire argomenti fittizi a partire da fonti diverse, attraverso i cosiddetti palloni sonda, o attraverso informazioni frammentarie.

9. __Principio del silenziamento__.
Passare sotto silenzio le domande sulle quali non ci sono argomenti e dissimulare le notizie che favoriscono l’avversario.

10. __Principio della trasfusione__.
Come regola generale, la propaganda opera sempre a partire da un substrato precedente, si tratti di una mitologia nazionale o un complesso di odi e pregiudizi tradizionali.
Si tratta di diffondere argomenti che possano mettere le radici in atteggiamenti primitivi.

11. __Principio dell’unanimità__.
Portare la gente a credere che le opinioni espresse siano condivise da tutti, creando una falsa impressione di unanimità.


### Beppe Grillo e Mussolini?

Riportiamo passaggi da articoli di Mussolini, ripresi da [un sito filofascista](http://www.mussolinibenito.net/il%20programma%20del%20fascismo.htm). Per aumentare la suggestione, il nome del movimento discusso (il fascismo) è omesso: chiudete gli occhi e provate immaginare alle stesse parole pronunciate da Beppe.


_"... è un movimento di realtà, di vita che aderisce alla vita. E’ pragmatista. Non ha apriorismi. Nè finalità remote. Non promette i soliti paradisi dell’ideale. Lascia queste ciarlatanate alle tribù della tessera. Non presume di vivere sempre e molto. Vivrà sino a quando non avrà compiuto l’opera che si è prefissa. Raggiunta la soluzione nel nostro senso dei fondamentali problemi che oggi travagliano la nazione italiana, ... non si ostinerà a vivere, come un’anacronistica superfetazione di professionisti di una data politica, ma saprà brillantemente morire senza smorfie solenni"_.

_"Il ... è anti-accademico. Non è politicante. Non ha statuti, nè regolamenti. Ha adottato una tessera per la necessità del riconoscimento personale, ma potendo ne avrebbe fatto volentieri a meno. Non è un vivaio per le ambizioni elettorali. Non ammette e non tollera i lunghi discorsi. Va al concreto delle questioni"_.

_"E' un pò difficile definire i ... . Essi non sono repubblicani, socialisti, democratici, conservatori, nazionalisti. Essi rappresentano una sintesi di tutte le negazioni e di tutte le affermazioni. Nei ... si danno convegno spontaneamente tutti coloro che soffrono il disagio delle vecchie categorie, delle vecchie mentalità. Il ... mentre rinnega tutti i partiti, li completa. Nel ... che non ha statuti, che non ha programmi trascendenti, c'è quel di più di libertà e di autonomia che manca nelle organizzazioni rigidamente inquadrate e tesserate"_.

_"Tutte le associazioni, tutti gli altri partiti, ragionano in base a dei dogmi, in base a dei preconcetti assoluti, a degli ideali infallibili, ragionano sotto la specie della eternità per partito preso. Noi, essendo un antipartito, non abbiamo – si passi il bisticcio – partito preso"_.

_"Il programma ... non è una teoria di dogmi sui quali non è più tollerata discussione alcuna. Il nostro programma è in elaborazione e trasformazione continua, è sottoposto ad un travaglio di revisione incessante, unico mezzo per farne una cosa viva, non un rudere morto"_.

_"I ... non sono, e non vogliono essere, un partito. Essi sono sorti, per generazione spontanea, per un gesto di ribellione di tutta la giovinezza italica, perennemente romantica e perennemente garibaldina, contro la vigliacca tirannia di piccole e grosse minoranze, protette dall’incosciente senilità di uno Stato che, come è fatto oggi, più non serve, e di un Re travicello non meno inservibile e non meno inutile"_.


